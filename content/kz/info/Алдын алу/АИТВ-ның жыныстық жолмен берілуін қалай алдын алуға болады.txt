АИТВ-ның жыныстық жолмен берілуін қалай алдын алуға болады? 

АИТВ-мен өмір сүретін адамдар жыныстық қатынас кезінде вирустың басқа адамдарға берілу қаупін азайту үшін бірқатар шаралар қолдана алады: 

1. Антиретровирустық терапияны үнемі және дұрыс қабылдау. АИТВ инфекциясын емдеу және қандағы вирустық жүктемені азайту процесінде спермадағы, қынаптық және анальды секрециялардағы вирустық жүктеме де төмендейді. Қандағы вирустық жүктемесі анықталмаған адам тіпті презервативсіз жыныстық қатынас кезінде де серіктесіне АИТВ-ны жұқтырмайды. АИТВ-ның жыныстық жолмен берілу қаупі вирустық жүктемемен байланысты, ал белгісіз деңгейде бұл қауіп нөлге дейін азаяды. «Анықталмаған = берілмейді» немесе А=Б. 

2. Қауіпсіз жыныстық қатынас ережелерін ұстану: әр жыныстық қатынас кезінде презерватив қолдану, әсіресе, анықталатын вирустық жүктеме болған жағдайда, енбейтін жыныстық қатынасты қолдану. Анальды жыныстық қатынас кезінде АИТВ-ның берілу қаупі жоғары, ал оральды жыныстық қатынас кезінде АИТВ-ның берілу қаупі төмен. Сапа кепілдігі бар презервативтер - бүгінгі таңда АИТВ-ны және жыныстық жолмен берілетін басқа да инфекцияларды (ЖЖБИ) жұқтырудан қорғайтын жалғыз қолжетімді өнім. Ерлерге және әйелдерге арналған презервативтер бар. Презервативті қолданған кезде, ең алдымен, қаптаманың жарамдылық мерзімі мен тұтастығына назар аударыңыз: ол зақымдалмауы керек. Презервативті дұрыс пайдалану, нұсқаулықта көрсетілген ережелер мен ұсыныстарды сақтау маңызды. Пайдаланғаннан кейін презервативті дұрыс тастаңыз. Әр жыныстық қатынас кезінде жаңа презервативті қолданыңыз. Достық кабинеттерде (ДК) сексуалды саулық бойынша кеңес алуға, ЖЖБИ диагностикасын өтуге және презерватив алуға болады. ДК мекен-жайларын Сіз Телеграмм боттан «Кері байланыс» / «Байланыстар» бөлімінен таба аласыз. 

3. Серіктесіңіздің контактіге дейінгі профилактиканы дұрыс және тұрақты қабылдауы. Егер сіз АИТВ-мен өмір сүрсеңіз, қандай да бір себептермен презервативті үнемі және дұрыс қолдана алмасаңыз, онда серіктесіңіз контактіге дейінгі профилактиканы (КДП) қабылдауды бастауы тиіс. КДП - АИТВ жұқтырудың алдын алу мақсатында АИТВ жұқтыру қаупімен (қорғалмаған жыныстық қатынас немесе есірткіні пайдалану) байланысты жағдай туындағанға дейін антиретровирустық препараттарды (АРВП) қабылдау. Егер сіз презервативті қолданғыңыз келмесе, вирустық жүктемеңіз анықталмаған болса, КДП сіздің серіктесіңізге қосымша қорғаныс бола алады. 

Серіктесіңіз үшін контактіден кейінгі профилактика (ККП)– қорғалмаған жыныстық қатынастан кейін АИТВ жұқтыру қаупін азайту мақсатында антиретровирустық терапияны қысқа мерзімді қабылдау. ККП АИТВ-теріс адамдарға вирустың таралуына әкелуі мүмкін қауіпті контактіден кейін бірден тағайындалады. Егер алғашқы 72 сағат ішінде тиісті препараттарды қабылдауды бастасаңыз, денеде вирустың көбеюі мен таралуын тоқтатуға болады. Қазіргі заманғы схемалар алдын-алудың 28 күндік курсын ұсынады. ККП-ға арналған антиретровирустық препараттар ЖИТС орталығында тегін беріледі. 