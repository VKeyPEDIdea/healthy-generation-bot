АИТВ-ның анадан балаға берілуін қалай алдын алуға болады? 

Адамның иммунтапшылық вирусы АИТВ-мен өмір сүретін анадан балаға жүктілік, босану немесе емізу кезінде берілуі мүмкін. Табиғи жолмен босандыру кезінде және АИТВ-ның алдын алу бойынша басқа да араласулар болмаған кезде АРТ-ны қабылдамайтын және вирустық жүктемесі басылмаған анадан АИТВ-ның берілу қаупі 15-30%-ды құрайды. Емшекпен емізу АИТВ-ның берілу қаупін 10-15%-ға арттырады. Жүктілік және босану кезіндегі тиімді антиретровирустық терапия және ерекше жасанды тамақтандыру АИТВ-ның анадан балаға берілу қаупін 1%-ға дейін төмендетуге мүмкіндік береді. АИТВ-ның анадан балаға берілуінің барынша алдын алу үшін АИТВ-мен өмір сүретін барлық әйелдерге АРТ-ны қабылдағаны және жүктілік пайда болғанға дейін вирустық жүктеменің басылғаны немесе АРТ-ты жүктілік кезінде мүмкіндігінше ерте қабылдағаны маңызды. Барлық жүкті әйелдер, әсіресе серіктестері АИТВ-мен өмір сүретіндер әйелдер консультациясына уақытында есепке тұруы, АИТВ-ға уақтылы тексерілуі, АИТВ-инфекциясы анықталған кезде дереу антиретровирустық препараттарды қабылдауды бастауы, оларды тұрақты түрде қабылдауы және ЖИТС орталығында бақылануы қажет. 