Антиретровирустық препараттар қалай жұмыс істейді? 

АРВ препараттары қалай жұмыс істейтінін түсіну үшін вирустың ағзада қалай көбейетінін көрейік. АИТВ өмірлік циклінің бірнеше кезеңдері бар. 

1. Вирус қанға еніп, сол жерде тарала бастайды. АИТВ иммунитетті қолдайтын CD4 рецепторы бар жасушаға қосылып, оған енеді. 

2. Вирустың РНҚ-ны ДНҚ-ға айналғанда, вирус әрі қарай көбейеді. Бұл процесс кері транскриптаза ферментінің қатысуымен жүреді. 

3. Әрі қарай, ДНҚ АИТВ жұқтырған адам жасушасының ядросына еніп, интеграза ферментінің көмегімен жасушаның ДНҚ-на енеді. 

4. Вирус жұқтырған жасуша жаңа вирустарды шығару үшін жаңа АИТВ РНҚ мен ақуыздарын шығара бастайды. 

5. Жетілмеген вирус компоненттері (АИТВ РНҚ және ақуыздар) вирус жұқтырған жасушадан шығады (бұл процесс «бүршіктену» деп аталады), өзін жасуша қабығымен бүркейді.  

6. Жасуша өледі, ал вирус протеаза ферментінің көмегімен ақуыздарын қайта жинап, жетіледі. 

Сонымен, АИТВ ол үшін 3 маңызды фермент немесе энзим бар: кері транскриптаза, интеграза және протеаза. Ферменттер немесе энзимдер - тірі жүйелердегі химиялық реакцияларды тездететін күрделі ақуыз қосылыстары. 

Қазіргі заманғы АРВ препараттары үш ферменттің біреуінің жұмысын тежейді (бәсеңдетеді), белгілі бір даму кезеңдерінде вирустың көбеюіне жол бермейді. АРВ-препараттары төмендегі топтарға бөлінеді: 

* Кері транскриптаза ингибиторлары. Олар екі топқа бөлінеді – нуклеозид және нуклеозид емес (НИОТ, ННИОТ); 

* Интеграза тежегіштері (ИТ); 

* Протеаза тежегіштері (ПТ). 

Вирус ферменттерінің антиретровирустық препараттармен зақымдануы нәтижесінде АИТВ көбею және оның көшірмелерінің санын көбейту қабілетін жоғалтады. Вирустық жүктеме (қандағы вирус көшірмелерінің саны) анықталмайды, яғни қанда вирус өте аз, алайда иммундық жасушалардағы генетикалық код резервуар түрінде өмір бойы қалады. Сондықтан, дәрі қабылдауды тоқтатқан жағдайда, АИТВ қайтадан көбейе бастайды. Вирусты басу үшін күн сайын, өмір бойы АРТ қабылдау керек. 

Стандартты АРТ схемасы АИТВ-ны тез және барынша тежейтін АРВ-препаратының үш стандартты комбинациясынан тұрады. Қазіргі заманғы таблеткалар негізінен 2 немесе 3 препарат комбинациясынан тұрады, бұл өте ыңғайлы – 3 таблетканың орнына біреуін немесе екеуін ішуге болады. 